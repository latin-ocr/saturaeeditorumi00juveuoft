SATVRA VIII 7 '7

forsitan, inbellis Rhodios unctamque Corinthon
despicias merito: quid resinata iuuentus
115 cruraque totius facient tibi leuia gentis?
horrida uitanda est Hispania, Gallicus axis
Illyricumque latus3 parce et messoribus illis
qui saturant urbem circo scaenaeque uacantem3
quanta autem inde feres tam dirae praemia culpae,
120 cum tenuis nuper Marius discinxerit Afros?
curandum in primis ne magna iniuria fiat
fortibus et miseris. tollas licet omne quod usquam est
auri atque argenti, scutum gladiumque relinques
[et iaculum et galeam, spoliatis arma supersunt}
125 quod modo proposui, non est sententia, uerum est3
credite me uobis folium recitare Sibyllae.
si tibi sancta cohors comitum, si nemo tribunal
uendit acersecomes, si nullum in coniuge crimen,
nec per conuentus et cuncta per oppida curuis
130 unguibus ire parat nummos raptura Celaeno,
tum licet a Pico numeres genus, altaque si te
nomina delectant omnem Titanida pugnam
inter maiores ipsumque Promethea ponas;
de quocumque uoles proauum tibi sumito libro.
135 quod si praecipitem rapit ambitio atque libido,
si frangis uirgas sociorum in sanguine, si te
delectant hebetes lasso lictore secures,
incipit ipsorum contra te stare parentum
nobilitas claramque facem praeferre pudendis.
140 omne animi uitium tanto conspectius in se
crimen habet, quanto maior qui peccat habetur.

123 relinques Ψ, relinquas ST et ut uidetur P, relinquens p 124 del.
Lachmannus, ortum ex dittographia siue rectius dicas paraphrasi spoliatis arma
supersunt adscripta ad illa scutum qladiumque relinques, quae eundem sensum
acutiore sermone exprimunt iaculum P, iacula Ψ 125 uerum est PFGU,
uerum ALO'I' 131 tum LOT, tu PSAFGU, tunc flor. Parisina. pronomen
abundat, aduerbium apte inducit apodosin 133 ponas AL, pomas P, penas
flor. Sang., pingas Ψ 134, in quo ad minus descenditur, orationem senten-
tiamque debilitat, uideturque ad uu. 132 sq. explicandi eausa adiectus esse. prae·
terea de forma sumito uide ad IX 105 adnotata 135 ambitio PG, ambitus Ψ

